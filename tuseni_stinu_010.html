<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Podivné mapy a&nbsp;neznámí kartografové">
    <meta name="apple-mobile-web-app-capable" content="yes">
    <title>Podivné mapy a&nbsp;neznámí kartografové</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./tuseni_stinu_009.html">
    <link rel="next" href="./tuseni_stinu_011.html">
    <meta name="nb-order" content="7">
    <link rel="self" href="tuseni_stinu_010.html">
    <meta name="nb-identifier" content="soucek-tuseni-stinu-f277c16">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3102" data-nb-chars="21154">
    <nav role="doc-toc">
      <ul class="plain section">
        <li><a href="tuseni_stinu_005.html">Věnování</a></li>
        <li><a href="tuseni_stinu_006.html">ÚVODEM</a></li>
        <li><a href="tuseni_stinu_007.html">INDICIE</a>
          <ul>
            <li><a href="tuseni_stinu_008.html">Několik nepříjemných skutečností</a></li>
            <li><a href="tuseni_stinu_009.html">Zajímavé nálezy</a></li>
            <li><a href="tuseni_stinu_010.html">Podivné mapy a neznámí kartografové</a></li>
            <li><a href="tuseni_stinu_011.html">Zapomenuté lodě</a></li>
            <li><a href="tuseni_stinu_012.html">Přece jen dalekohledy?</a></li>
            <li><a href="tuseni_stinu_013.html">Dávné Hirošimy</a></li>
          </ul>
        </li>
        <li><a href="tuseni_stinu_014.html">OTŘESENÉ CIVILIZACE</a>
          <ul>
            <li><a href="tuseni_stinu_015.html">Jedno z tajemství pyramid</a></li>
            <li><a href="tuseni_stinu_016.html">Strážci Velikonočního ostrova</a></li>
            <li><a href="tuseni_stinu_017.html">Další otazníky na letové lince</a></li>
            <li><a href="tuseni_stinu_018.html">Kamenná posedlost</a></li>
          </ul>
        </li>
        <li><a href="tuseni_stinu_019.html">CIVILIZACE DELFÍNŮ</a>
          <ul>
            <li><a href="tuseni_stinu_020.html">Delfíni, mému srdci milí…</a></li>
            <li><a href="tuseni_stinu_021.html">Před mnoha tisíci lety</a></li>
            <li><a href="tuseni_stinu_022.html">Na hranicích rozumu</a></li>
            <li><a href="tuseni_stinu_023.html">Malý šrapnel, kroužící vesmírem</a></li>
            <li><a href="tuseni_stinu_024.html">Vesmírný projektil</a></li>
            <li><a href="tuseni_stinu_025.html">Výstražný příklad a jeden z možných příspěvků řešení = Mars</a></li>
          </ul>
        </li>
        <li><a href="tuseni_stinu_026.html">POČÍTÁME VZOREC NEPOZEMŠŤANA</a>
          <ul>
            <li><a href="tuseni_stinu_027.html">Milióny cizích Zemí</a></li>
            <li><a href="tuseni_stinu_028.html">Formy života ve vesmíru</a></li>
            <li><a href="tuseni_stinu_029.html">Jak tedy vykalkulovat nepozemšťana</a></li>
            <li><a href="tuseni_stinu_030.html">Po stopách zelených mužíčků</a></li>
            <li><a href="tuseni_stinu_031.html">Proč nepřicházejí?</a></li>
          </ul>
        </li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./tuseni_stinu_009.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="5" data-nb-chars="35"><span class="idea" data-nb-ref-number="1" id="idea1" data-nb-words="5" data-nb-chars="35">Podivné mapy a&nbsp;neznámí kartografové</span></h1>
        <section>
          <blockquote class="chunk" data-nb-ref-number="2" data-nb-words="52" data-nb-chars="321">
            <p><em><span class="idea" data-nb-ref-number="2" id="idea2" data-nb-words="10" data-nb-chars="56">Již mnoho set let před naším letopočtem byl člověk nucen<br></span>
<span class="idea" data-nb-ref-number="3" id="idea3" data-nb-words="8" data-nb-chars="48">konat na&nbsp;zemském povrchu různá měření a&nbsp;výsledky<br></span>
<span class="idea" data-nb-ref-number="4" id="idea4" data-nb-words="2" data-nb-chars="20">znázorňovat kresbou.<br></span>
<span class="idea" data-nb-ref-number="5" id="idea5" data-nb-words="7" data-nb-chars="53">I&nbsp;starověcí kulturní národové&nbsp;– Egypťané, Babylóňané,<br></span>
<span class="idea" data-nb-ref-number="6" id="idea6" data-nb-words="9" data-nb-chars="50">Féničané a&nbsp;potom Řekové a&nbsp;Římané&nbsp;– zkoumali povrch<br></span>
<span class="idea" data-nb-ref-number="7" id="idea7" data-nb-words="11" data-nb-chars="63">nejen svých, ale i&nbsp;jiných zemí a&nbsp;zhotovovali kresby, které byly<br></span>
<span class="idea" data-nb-ref-number="8" id="idea8" data-nb-words="5" data-nb-chars="31">pravzorem dnešních plánů a&nbsp;map.</span></em></p>
          </blockquote>
          <p class="chunk" data-nb-ref-number="3" data-nb-words="5" data-nb-chars="21"><span class="idea" data-nb-ref-number="9" id="idea9" data-nb-words="5" data-nb-chars="21">PROF. DR. G. N. LIOTD</span></p>
          <p class="chunk" data-nb-ref-number="4" data-nb-words="29" data-nb-chars="204"><span class="idea" data-nb-ref-number="10" id="idea10" data-nb-words="29" data-nb-chars="204">Před několika lety vzbudily pozornost čtenářů světového tisku články, obírající se&nbsp;mapami, jejichž autorem byl roku 1413 vysoký důstojník tureckého loďstva Piri Reis a&nbsp;roku 1431 kartograf Orontius Fineus.</span></p>
          <p class="chunk" data-nb-ref-number="5" data-nb-words="87" data-nb-chars="564"><span class="idea" data-nb-ref-number="11" id="idea11" data-nb-words="87" data-nb-chars="564">Bylo to&nbsp;vlastně obnovení zájmu o&nbsp;Reisovu mapu&nbsp;– již dávno před válkou dal tehdejší státní tajemník USA Henry L&nbsp;Stimson přezkoušet, zda Piri Reis nepoužil Kolumbových map, jejichž originály se&nbsp;ztratily a&nbsp;jejichž rekonstrukce by&nbsp;byla významným příspěvkem k&nbsp;dějinám USA. Výsledek byl negativní a&nbsp;zájem kartografů nevelký vzhledem k&nbsp;hrubému zkreslení karibské oblasti i&nbsp;linie pobřeží jižní části Jižní Ameriky. Originál mapy se&nbsp;s&nbsp;formálním vyjádřením díků vrátil do&nbsp;cařihradského archívu muzea Topkapi, aby dál v&nbsp;klidu a&nbsp;bez zájemců odpočíval, jako už&nbsp;několik staletí.</span></p>
          <p class="chunk" data-nb-ref-number="6" data-nb-words="185" data-nb-chars="1286"><span class="idea" data-nb-ref-number="12" id="idea12" data-nb-words="185" data-nb-chars="1286">Mapa na&nbsp;první pohled prozrazuje arabské autory z&nbsp;doby vrcholného rozvoje arabské kartografie, zprvu značně handicapované maurskou oblibou geometrizace, nepřipouštějící přesnou kresbu, a&nbsp;snad i&nbsp;nedostatečným cvikem v&nbsp;kreslení a&nbsp;malování, jež korán s&nbsp;výjimkou kaligrafie a&nbsp;ornamentiky výslovně zakazoval. Podle některých názorů byli Arabové ve&nbsp;vědě pouhými řemeslníky, ni­koli tvůrci, a&nbsp;své kartografické znalosti převzali od&nbsp;Řeků. Jejich jedinou, avšak nespornou zásluhou v&nbsp;této oblasti je, že&nbsp;uchovali kartografické poznatky antické vědy, vydávali díla řeckých kartografů a&nbsp;jejich mapy. Arabské mapy sloužily za&nbsp;podklad zhotovování pozdně středověkých a&nbsp;raně novověkých kompasových map, tzv.&nbsp;portolánů, se&nbsp;zanesenou sítí kompasových růžic pro různé body, umožňující plavcům snadnou orientaci a&nbsp;rychlé nalezení vhodného směru k&nbsp;cílovému přístavu. Přesnost těchto map je&nbsp;pozoruhodná a&nbsp;představovaly po&nbsp;několik staletí vrchol kartografického umění&nbsp;– ani zde však nebyli Arabové původními. Kompas i&nbsp;jeho užívání převzali od&nbsp;Číňanů, kteří již v&nbsp;hlubokém starověku ovládali vyměřovací a&nbsp;kartografické práce a&nbsp;ve 2. století n. l. zřídili dokonce zvláštní kartografický úřad. Čínská znalost kompasu se&nbsp;podle některých autorů datuje do&nbsp;11. století před n. l., podle jiných až&nbsp;do&nbsp;2.&nbsp;století n. l.</span></p>
          <p class="chunk" data-nb-ref-number="7" data-nb-words="182" data-nb-chars="1297"><span class="idea" data-nb-ref-number="13" id="idea13" data-nb-words="182" data-nb-chars="1297">V&nbsp;každém případě bylo při tomto skeptickém přístupu ke&nbsp;kartografickým výkonům Arabů překvapením, když si&nbsp;někteří zeměpisci povšimli zvláštní podobnosti obrysů pevniny a&nbsp;karibských ostrovů ve&nbsp;zcela zkreslené a&nbsp;zdánlivě kartograficky nesmyslné a&nbsp;vybájené mapě Piriho Reise s&nbsp;mapami, jež přikázalo ke&nbsp;zvláštním účelům plánování operací v&nbsp;severní Africe zhotovit americké ministerstvo války během II. světové války v&nbsp;tzv. ekvidistantní projekci. Roku 1953 bylo faksimile mapy Piriho Reise předloženo k&nbsp;prozkoumání americkému kartografovi, námořnímu kapitánu a&nbsp;později autorovi knihy Ztracená Amerika Arlingtonu H. Mallerymu. Všiml si&nbsp;zvláštní projekce, naznačující, že&nbsp;vědeckotechnický postup při zhotovování mapy, tedy její matematický podklad (pokud smíme vůbec o&nbsp;takových úvahách na&nbsp;přelomu 14. a&nbsp;15. století mluvit), nesvědčí ani pro předpoklad ploché Země, který právě tehdy počal podléhat představám o&nbsp;zemském glóbu, ani pro snahu o&nbsp;prosté převedení povrchu zemského geoidu do&nbsp;plochy, jež se&nbsp;ostatně podařilo teprve holandskému vědci a&nbsp;kartografovi Gerhardu Mercatorovi (1512–1594). Dalším zkoumáním se&nbsp;proto zabýval praktický kartograf Walters, jenž nalezl použitý způsob projekce a&nbsp;přenesl mapu, zobrazující značnou část světa (což je&nbsp;samo o&nbsp;sobě pro tehdejší dobu značně neobvyklé), na&nbsp;kouli.</span></p>
          <p class="chunk" data-nb-ref-number="8" data-nb-words="72" data-nb-chars="455"><span class="idea" data-nb-ref-number="14" id="idea14" data-nb-words="72" data-nb-chars="455">Ve&nbsp;spolupráci s&nbsp;dalším vědcem zjistil, že&nbsp;obrysy kontinentů a&nbsp;jejich zakreslených útvarů, poloha a&nbsp;tvary ostrovů jsou mimořádně přesné nejen v&nbsp;oblasti odedávna známé a&nbsp;na mapě nepříliš, i&nbsp;když znatelně zkreslené, totiž kolem Středozemního moře, ale i&nbsp;na druhé straně Atlantiku, kam se&nbsp;zatím dostalo jen velmi málo Evropanů, kteří ještě zdaleka neměli čas a&nbsp;možnost utvořit si&nbsp;celkový obraz o&nbsp;tvaru pobřeží nového kontinentu, o&nbsp;jeho vnitrozemí ani nemluvě.</span></p>
          <p class="chunk" data-nb-ref-number="9" data-nb-words="177" data-nb-chars="1293"><span class="idea" data-nb-ref-number="15" id="idea15" data-nb-words="177" data-nb-chars="1293">Tím větší byl otřes, když výbor geofyzikálního roku 1955, jenž za&nbsp;jeden z&nbsp;dílčích úkolů přijal i&nbsp;nový průzkum map Piriho Reise, sdělil výsledky ředitele observatoře ve&nbsp;Westonu a&nbsp;šéfa kartografie námořnictva USA Daniela Linehana. Linehan potvrdil po&nbsp;jistých posunech, vzniklých nesprávným spojením původních map, správnost obrysů Severní Ameriky, umístění zakreslených jezer a&nbsp;hor v&nbsp;Kanadě, včetně nejzazšího severu kontinentu, polohy Falklandských ostrovů, známých teprve koncem 16. století, a&nbsp;co nejzajímavějšího, obrys Antarktidy, nikoli jak ji&nbsp;mapujeme pomocí leteckých snímků, nýbrž Antarktidy pevninské, zbavené ledového příkrovu a&nbsp;holé (její tvar pracně zjišťujeme díky možnostem gravimetrie, magnetometrie, seizmologie a&nbsp;dalších pomocných věd). Řadu útvarů zanesených na&nbsp;mapě Piriho Reise potvrdili polárníci teprve zcela nedávno. Autentičnost Reisovy a&nbsp;Fineovy mapy plně potvrdil např. polárník kapitán Finn Ronne, kdysi průvodce admirála Byrda a&nbsp;později koordinátor britsko-norsko-švédské výpravy do&nbsp;Antarktidy. Hory jižního kontinentu, zakreslené na&nbsp;těchto mapách jako ostrovy, jsou skutečně na&nbsp;svých správných místech a&nbsp;jsou to&nbsp;ostrovy, pokryté souvislou vrstvou ledu, spojující je&nbsp;s&nbsp;pevninou v&nbsp;oblasti země královny Maud. To&nbsp;však zjistily seizmické sondy teprve v&nbsp;letech 1949–1952…</span></p>
          <p class="chunk" data-nb-ref-number="10" data-nb-words="35" data-nb-chars="234"><span class="idea" data-nb-ref-number="16" id="idea16" data-nb-words="35" data-nb-chars="234">Vyrojila se&nbsp;spousta dohadů&nbsp;– mimo jiné se&nbsp;o&nbsp;ně zasloužil i&nbsp;Däniken domněnkou, že&nbsp;zde zasáhli nepozemšťané, kteří poskytli lidstvu jako kartografický podklad letecký či&nbsp;kosmický snímek ze&nbsp;svého kosmoletu, „vznášejícího se&nbsp;nad Káhirou“.</span></p>
          <p class="chunk" data-nb-ref-number="11" data-nb-words="253" data-nb-chars="1711"><span class="idea" data-nb-ref-number="17" id="idea17" data-nb-words="253" data-nb-chars="1711">Asi toto se&nbsp;tedy svět dozvěděl o&nbsp;podivných mapách Piriho Reise a&nbsp;– jaký div?&nbsp;– užasl. Zcela originálně zapůsobily publikované články v&nbsp;Turecku; kromě pochopitelné pýchy, že&nbsp;si&nbsp;nepozemšťané vybrali k&nbsp;osobním kontaktům právě vynikajícího reprezentanta pravé víry, a&nbsp;ne nějakého nevěřícího, si&nbsp;Turci záhy povšimli, že&nbsp;na&nbsp;mapě je&nbsp;arabským písmem zmínka o&nbsp;Kryštofu Kolumbovi, což panu Dänikenovi, neznalému arabského písma, uniklo. V&nbsp;Cařihradu vypukla horečka hledání původní Kolumbovy mapy, tím spíše, že&nbsp;Turci existenci této mapy s&nbsp;jistotou předpokládají. Puntičkářský Piri Reis by&nbsp;se&nbsp;byl nepochybně zmínil o&nbsp;pouhých ústních informacích, kdyby se&nbsp;mu&nbsp;takových dostalo a&nbsp;kdyby byly pro kartografa jako podklad k&nbsp;sestavení mapy dostatečné&nbsp;– což si&nbsp;lze stěží představit. Existenci Kolumbovy mapy v&nbsp;cařihradských archívech ostatně tušil už&nbsp;osvícený prezident Kemal Atatürk a&nbsp;osobně nařídil po&nbsp;vzácném pergamenu pátrat. Bezvýsledně. Stav archívu osmanských sultánů v&nbsp;paláci Topkapi (kde je&nbsp;mj. umístěno i&nbsp;muzeum a&nbsp;kde byla roku 1929 objevena nešťastná Reisova mapa) učinil z&nbsp;hledání mapy akci ještě beznadějnější než pátrání po&nbsp;legendární jehle v&nbsp;kupě sena. Dnes však došlo k&nbsp;prudké recidivě mapové horečky. Zúčastňují se&nbsp;jí&nbsp;úředníci, přehrabávají hory dokumentů, naházených prostě do&nbsp;sklepů, ctižádostiví soukromníci i&nbsp;hejno detektivů, prohledávajících staré domy kolem Zlatého rohu. Mocným impulsem, pracujícím v&nbsp;nitru těchto dobrovolných pomocníků historiografie jako reaktor, není vědecký zájem, ale vidina miliónové částky, za&nbsp;niž by&nbsp;bylo nepochybně možné na&nbsp;vhodném místě Kolumbovu mapu zpeněžit. Turecká vláda se&nbsp;snaží odvrátit nebezpečí vyvezení mapy ze&nbsp;země&nbsp;– bude-li nalezena&nbsp;– a&nbsp;vypsala velice štědrou odměnu…</span></p>
          <p class="chunk" data-nb-ref-number="12" data-nb-words="107" data-nb-chars="762"><span class="idea" data-nb-ref-number="18" id="idea18" data-nb-words="107" data-nb-chars="762">Ještě větší vzrušení ovšem vzbudila sama „kosmická“ interpretace Reisovy mapy, nalezené již před více než 40 lety v&nbsp;Cařihradě, mezi vědci, zeměpisci a&nbsp;kartografy, kteří rázem zahořeli spravedlivým hněvem proti nedoukům, pletoucím se&nbsp;jim do&nbsp;řemesla a&nbsp;narušujícím představu postupné a&nbsp;dnes již vlastně uzavřené historie objevování a&nbsp;mapování kontinentů i&nbsp;moří naší planety. Odpůrci senzací, prohlašující celkem právem, že&nbsp;až&nbsp;dosud vždy vystačili se&nbsp;zcela nesenzačním výkladem původu nejrůznějších map, po­ukazují především – a&nbsp;opět právem&nbsp;– že&nbsp;žurnalisté a&nbsp;popularizující spisovatelé mystifikovali čtenáře neúplným uvedením skutečností, pojících se&nbsp;k&nbsp;Reisově mapě samotné. Napravme tedy jejich hříchy slovy prof.&nbsp;K. Kuchaře, předního českého kartografa a&nbsp;geografa:</span></p>
          <p class="chunk" data-nb-ref-number="13" data-nb-words="306" data-nb-chars="2000"><span class="idea" data-nb-ref-number="19" id="idea19" data-nb-words="306" data-nb-chars="2000">Piri Reis se&nbsp;na&nbsp;mapě podepsal s&nbsp;uvedením několika členů rodiny, podobně jako arabští hrdinové románů Karla Maye: syn Hadži Mehmeta, synovec Kemala Reise, a&nbsp;uvedl datum i&nbsp;místo vzniku sporné mapy, totiž měsíc muhartem roku 919 mohamedánské hedžry, v&nbsp;městě Gelibolu na&nbsp;Dardanelách, tedy dobu od&nbsp;9. března do&nbsp;7. dubna 1513 n. l. Strýček Kemal byl tureckým admirálem, velícím středomořské osmanské flotile v&nbsp;poslední čtvrtině 15. století. Měl španělského otroka, jenž se&nbsp;podle vlastního tvrzení (nebo vychloubání?) zúčastnil tří Kolumbových výprav do&nbsp;končin zvaných Antilie, 4000 mil jihozápadně od&nbsp;Gibraltarské úžiny. Aniž je&nbsp;to&nbsp;v&nbsp;textu mapy uvedeno, vyplývá samo sebou, že&nbsp;tento otrok poskytl Kemalu Rei­sovi Kolumbovu mapu nebo alespoň vyčerpávající údaje pro její sestavení. Mapu pak zdědil synovec a&nbsp;pokračovatel v&nbsp;admirálském řemesle Piri Reis. Byla zřejmě chována jako rodinné tajemství, což ostatně bylo naprosto obvyklé. Piri Reis totiž v&nbsp;dedikaci sultánu Selimovi I., jemuž mapu odevzdal u&nbsp;příležitosti dobytí Egypta roku 1517, zdůrazňuje, že&nbsp;nikdo jiný takovou mapu nemá. Admirál, který jistě měl jako každý vyšší hodnostář dostatek soupeřů a&nbsp;protivníků, by&nbsp;se&nbsp;sotva odvážil vědomě sultánovi lhát&nbsp;– radost nad unikátní znalostí dosud takřka neznámého světadílu by&nbsp;se&nbsp;změnila při objevu duplikátu záhy v&nbsp;zuřivost, kterou temperamentní Selim I. léčil naražením zdroje nejjasnější nevůle na&nbsp;kůl. O&nbsp;Kolumbově mapě se&nbsp;Piri Reis výslovně zmiňuje v&nbsp;předmluvě k&nbsp;„bahríji“, plavební příručce pro příbřežní navigaci, dokončené roku 1524, jako o&nbsp;jednom ze&nbsp;zdrojů, z&nbsp;nichž čerpal k&nbsp;souboru map celého známého světa, mezi nimiž jsou prý i&nbsp;mapy daleko podrobnější než dosavadní&nbsp;– bohužel dosud nenalezené, nebo snad, žel, definitivně ztracené. Předloh bylo asi dvacet, mezi nimi mapy z&nbsp;dob Alexandra Velikého, osm map typu džafarie (kompasové arabské mapy), mapy čtyř Portugalců se&nbsp;zakreslenými zeměmi Sindem, Hindem a&nbsp;Čínou atd., jež prý Reis všechny převedl do&nbsp;shodného měřítka, navzájem spojil a&nbsp;doplnil.</span></p>
          <p class="chunk" data-nb-ref-number="14" data-nb-words="87" data-nb-chars="600"><span class="idea" data-nb-ref-number="20" id="idea20" data-nb-words="87" data-nb-chars="600">Prof. Kuchař i&nbsp;další autoři připouštějí, že&nbsp;Kemal Reis, vysoký velitel tureckého loďstva, mohl získat Kolumbovu mapu jako část kořisti tureckých lodí při úspěšném střetnutí se&nbsp;španělskou flotilou v&nbsp;západním Středomoří roku 1501. Snad i&nbsp;portugalské prameny jsou jako jeden ze&nbsp;zdrojů mapy přípustné – zlato zmůže konečně mnoho a&nbsp;nechybí ani tvrzení, že&nbsp;sám Kolumbus jel takřka najisto do&nbsp;míst Portugalci dávno navštěvovaných a&nbsp;zmapovaných, avšak přísně utajených (protože byly podle smlouvy se&nbsp;Španěly, papežem ratifikované, vyhrazeny Španělsku), s&nbsp;pomocí kdovíjak získaných map z&nbsp;lisabonských archívů.</span></p>
          <p class="chunk" data-nb-ref-number="15" data-nb-words="20" data-nb-chars="139"><span class="idea" data-nb-ref-number="21" id="idea21" data-nb-words="20" data-nb-chars="139">Asi toto (obvykle s&nbsp;výjimkou předchozí poznámky o&nbsp;možnosti, že&nbsp;Kolumbus znal portugalské mapy) dodávají odborníci k&nbsp;nešťastné Reisově mapě.</span></p>
          <p class="chunk" data-nb-ref-number="16" data-nb-words="92" data-nb-chars="660"><span class="idea" data-nb-ref-number="22" id="idea22" data-nb-words="92" data-nb-chars="660">Prohlašují, že&nbsp;Reisovo tvrzení o&nbsp;překreslení všech map do&nbsp;stejného měřítka je&nbsp;nedůvěryhodné a&nbsp;bývalo tehdy leda nedostižným cílem kartografů. A&nbsp;v&nbsp;krajinách do&nbsp;té&nbsp;doby tolik nenavštěvovaných a&nbsp;s&nbsp;tehdejšími pomůckami se&nbsp;vůbec nemohlo podařit. Kartogra­fové kreslili do&nbsp;map i&nbsp;hypotetické útvary, přičemž prý starověcí i&nbsp;středověcí kosmografové předpokládali obyvatelný jižní kontinent, jehož neznámé břehy stále odsouvali k&nbsp;jihu podle představy světa uspořádaného symetricky podle rovníku. Zakreslené se&nbsp;řídilo i&nbsp;přáním&nbsp;– byly např. zakreslovány neexistující průliv mezi Severní a&nbsp;Jižní Amerikou nebo severozápadní a&nbsp;jihozápadní pasáž dávno před jejich nalezením.</span></p>
          <p class="chunk" data-nb-ref-number="17" data-nb-words="94" data-nb-chars="578"><span class="idea" data-nb-ref-number="23" id="idea23" data-nb-words="94" data-nb-chars="578">Pokud pak jde o&nbsp;obrysy jihoamerického kontinentu, zdá se&nbsp;prý, že&nbsp;je&nbsp;tu&nbsp;zakresleno jen to, co&nbsp;bylo tehdy známo&nbsp;– a&nbsp;při velkém měřítku mapy se&nbsp;dal autor svést ke&nbsp;zvětšení pobřeží již vzhledem k&nbsp;tehdejšímu usilovnému hledání průlivu do&nbsp;Tichého oceánu. Kromě toho prý neměl, kam by&nbsp;pobřeží stočil, než k&nbsp;jihovýchodu, do&nbsp;zeměpisných délek Afriky&nbsp;– v&nbsp;tomto ohledu se&nbsp;prý Reis patrně dovolává úmyslně falšovaných portugalských pramenů, snažících se&nbsp;utajit, že&nbsp;Jižní Amerika dávno nepatří k&nbsp;portugalské „polovině světa“, sahající podle známé smlouvy jen 2000 mil na&nbsp;západ od&nbsp;Gibraltaru.</span></p>
          <p class="chunk" data-nb-ref-number="18" data-nb-words="82" data-nb-chars="543"><span class="idea" data-nb-ref-number="24" id="idea24" data-nb-words="82" data-nb-chars="543">Zkrátka: ať&nbsp;už&nbsp;kontury jihoamerického pobřeží byly takto zakresleny z&nbsp;neznalosti nebo úmyslně, rozhodně nejde o&nbsp;Antarktidu, tím méně o&nbsp;mapu, pořízenou podle leteckých snímků nad Káhirou. Mapa je&nbsp;obrazem tehdy známého světa, doplněným ohlasem bájí a&nbsp;nadsázek. Závěr cituji doslova: „Moderním kombinacím o&nbsp;předhistorické nebo mimozemské předloze mapy nemusíme věřit ani tolik jako příhodě o&nbsp;putování sv. Brandana, která je&nbsp;na&nbsp;Reisově mapě vyobrazena: plavci právě přistáli u&nbsp;hřbetu velryby a&nbsp;rozdělali na&nbsp;něm oheň v&nbsp;domnění, že&nbsp;jsou na&nbsp;ostrově…“</span></p>
          <p class="chunk" data-nb-ref-number="19" data-nb-words="25" data-nb-chars="184"><span class="idea" data-nb-ref-number="25" id="idea25" data-nb-words="25" data-nb-chars="184">Domněnka, že&nbsp;obrys Antarktidy na&nbsp;mapě Piriho Reise a&nbsp;Fineově je&nbsp;prostě podobou hypotetického kontinentu, nazývaného Terra australis incognita a&nbsp;zakresleného do&nbsp;map odedávna, neobstojí.</span></p>
          <p class="chunk" data-nb-ref-number="20" data-nb-words="53" data-nb-chars="348"><span class="idea" data-nb-ref-number="26" id="idea26" data-nb-words="53" data-nb-chars="348">Terra australis incognita není ani na&nbsp;Behaimově glóbu z&nbsp;roku 1491. Ocitla se&nbsp;teprve na&nbsp;Mercatorově Obrazu světa díky výzkumným plavbám a&nbsp;údajům plavců o&nbsp;březích, spatřených kdesi daleko na&nbsp;jihu. Mercatorova autorita vnucovala představu této země dalším a&nbsp;dalším kartografům, a&nbsp;trvalo dlouhá staletí, než ustoupila až&nbsp;k&nbsp;břehům dnes známé Antarktidy.</span></p>
          <p class="chunk" data-nb-ref-number="21" data-nb-words="79" data-nb-chars="562"><span class="idea" data-nb-ref-number="27" id="idea27" data-nb-words="79" data-nb-chars="562">Jediný pohled na&nbsp;kteroukoli mapu, znázorňující neznámou jižní zemi, postačí: až&nbsp;do&nbsp;Lemairovy a&nbsp;Schoutenovy výpravy (1615–1616), jež nalezla průplav mezi Ohňovou zemí a&nbsp;ostrovem Států, až&nbsp;do&nbsp;holandských expedic k&nbsp;břehům Austrálie a&nbsp;Tasmanovy plavby (1642–1644), jenž obeplul Austrálii z&nbsp;jihu, byla tato předpokládaná pevnina zakreslována vždy fantasticky a&nbsp;v&nbsp;neslýchaných rozměrech, zaujímajících valnou část jižní hemisféry. Reisova mapa je&nbsp;v&nbsp;ostrém rozporu se&nbsp;všemi tehdejšími autoritami, jestliže jí&nbsp;přisuzují jen poměrně malý rozsah a&nbsp;uzavřený, ostrovní tvar.</span></p>
          <p class="chunk" data-nb-ref-number="22" data-nb-words="17" data-nb-chars="120"><span class="idea" data-nb-ref-number="28" id="idea28" data-nb-words="17" data-nb-chars="120">Nechci zde rozebírat známý fakt, že&nbsp;Kolumbus nebyl prvním obyvatelem Starého světa, jenž vystoupil na&nbsp;americkou pevninu.</span></p>
          <p class="chunk" data-nb-ref-number="23" data-nb-words="47" data-nb-chars="296"><span class="idea" data-nb-ref-number="29" id="idea29" data-nb-words="47" data-nb-chars="296">Jisto je, že&nbsp;starověk tušil existenci Ameriky. V&nbsp;tragédii učitele a&nbsp;rádce císaře Nerona Seneky, Medeji, jsou odvážná a&nbsp;prorocká slova: „Přijdou v&nbsp;budoucnu staletí, kdy Oceán nebude již hranicí, objeví se&nbsp;ohromný kraj, a&nbsp;bohyně Thetis odhalí nové světy. Ostrov Thúlé nebude již posledním na&nbsp;Zemi.“</span></p>
          <p class="chunk" data-nb-ref-number="24" data-nb-words="67" data-nb-chars="463"><span class="idea" data-nb-ref-number="30" id="idea30" data-nb-words="67" data-nb-chars="463">Zároveň s&nbsp;odvážnou výpravou kartaginského mořeplavce Han­nóna podél západní Afriky, jež s&nbsp;šedesáti padesátiveslicemi dospěla patrně až&nbsp;k&nbsp;břehům Kamerunu, vyplul i&nbsp;jeho bratr Hamilcon (Himilco) s&nbsp;úkolem prozkoumat severní Atlantik za&nbsp;Cínovými ostrovy (Irsko a&nbsp;západní pobřeží Anglie). Čtyřměsíční cesta&nbsp;– pokud ovšem nebyl popis přehnán, aby odradil možné konkurenty&nbsp;– vedla pustými končinami oceánu a&nbsp;není vyloučeno, že&nbsp;zavedla odvážné Puny až&nbsp;do&nbsp;oblasti Grónska.</span></p>
          <p class="chunk" data-nb-ref-number="25" data-nb-words="64" data-nb-chars="446"><span class="idea" data-nb-ref-number="31" id="idea31" data-nb-words="64" data-nb-chars="446">Dávné znalosti topografie amerického pobřeží nelze tedy vyloučit. A&nbsp;nové pohledy na&nbsp;dějiny osídlení amerického kontinentu, k&nbsp;nimž nás nutí archeologické nálezy, posunující datum objevení se&nbsp;člověka v&nbsp;obou Amerikách značně do&nbsp;minulosti oproti ještě nedávným představám a&nbsp;poskytující materiál k&nbsp;pochybnostem, že&nbsp;„severní cesta“ z&nbsp;nejvýchodnějšího cípu Asie přes Beringův průliv, případně (a spíše) přes řetěz Aleut byla jedinou, nás v&nbsp;tom utvrzují.</span></p>
          <p class="chunk" data-nb-ref-number="26" data-nb-words="50" data-nb-chars="358"><span class="idea" data-nb-ref-number="32" id="idea32" data-nb-words="50" data-nb-chars="358">Kromě teorie našeho krajana Aleše Hrdličky, dodnes všeobecně uznávané a&nbsp;dobře doložené, se&nbsp;hlásí o&nbsp;slovo i&nbsp;„oceánská“ teorie, jejímž vášnivým zastáncem byl Eric de&nbsp;Bisschop, pokládající za&nbsp;jednu z&nbsp;migračních cest praobyvatel Ameriky „úzkokolejný“ rovníkový protiproud od&nbsp;Indonésie až&nbsp;k&nbsp;břehům Střední Ameriky, především však poměrně nová teorie „australská“.</span></p>
          <p class="chunk" data-nb-ref-number="27" data-nb-words="96" data-nb-chars="640"><span class="idea" data-nb-ref-number="33" id="idea33" data-nb-words="96" data-nb-chars="640">Jejím autorem je&nbsp;portugalský vědec Mendes Correa. Tvrdí, že&nbsp;část nejstarších Američanů přišla do&nbsp;své nové vlasti z&nbsp;Austrálie přes Antarktidu, a&nbsp;to většinou suchou nohou díky daleko většímu rozsahu pevniny a&nbsp;ostrovních pásů ve&nbsp;starší době kamenné než dnes. Kromě toho by&nbsp;tato migrační vlna putovala v&nbsp;dobrých klimatických podmínkách. Antarktida totiž&nbsp;– což uniká kritikům „romantických“ teorií o&nbsp;vzniku a&nbsp;původu map Piriho Reise&nbsp;– měla tehdy zcela bezpečně daleko příznivější podnebí než dnes, jak dokazují geologické a&nbsp;paleontologické nálezy. Od&nbsp;Tasmánie přes Antarktidu do&nbsp;Ohňové země by&nbsp;se&nbsp;přistěhovalci pohybovali pásem zelených ostrovů.</span></p>
          <p class="chunk" data-nb-ref-number="28" data-nb-words="36" data-nb-chars="252"><span class="idea" data-nb-ref-number="34" id="idea34" data-nb-words="36" data-nb-chars="252">Tuto teorii podpořili významní badatelé&nbsp;– vedoucí britských výzkumů v&nbsp;Antarktidě Vivian Fuchs nebo amerikanista Paul Rivet. Byly zjištěny jazykové i&nbsp;etnické shody, přenos rostlin i&nbsp;zvířectva po&nbsp;celé migrační trase, dlouhé takřka dvacet tisíc kilometrů.</span></p>
          <p class="chunk" data-nb-ref-number="29" data-nb-words="60" data-nb-chars="426"><span class="idea" data-nb-ref-number="35" id="idea35" data-nb-words="60" data-nb-chars="426">Podporu argumentů o&nbsp;dávné znalosti Antarktidy přinášejí i&nbsp;le­gen­dy obyvatel Velikonočního ostrova&nbsp;– naznačují, že&nbsp;jejich předkové osobně poznali Antarktidu ještě ne&nbsp;zcela pokrytou ledovcem. Zachovali na&nbsp;ni&nbsp;tak přesnou vzpomínku, jakou jen umožňuje takřka zázračně stabilní bájná tradice, předávaná z&nbsp;generace na&nbsp;generaci s&nbsp;minuciózní péčí o&nbsp;každé slovo, každou slabiku, každý přízvuk, aby byla zaručena co&nbsp;nejmenší deformace.</span></p>
          <p class="chunk" data-nb-ref-number="30" data-nb-words="118" data-nb-chars="803"><span class="idea" data-nb-ref-number="36" id="idea36" data-nb-words="118" data-nb-chars="803">Konečně velmi působivým argumentem pro několik migračních cest je&nbsp;rozbor radiokarbonových a&nbsp;geochronologických dat migrací přistěhovalců do&nbsp;Nového světa. Až&nbsp;dosud byly nalezeny pouze exempláře současného typu Homo sapiens sapiens, jejichž migrační vlny mohly přejít ze&nbsp;Sibiře na&nbsp;Aljašku teprve po&nbsp;ústupu ledovců, které vytvořily vstupní bránu mezi laurentinským ledovcovým štítem a&nbsp;ledovou pokrývkou Skalistých hor. Došlo k&nbsp;tomu asi před 13 000 nebo 12 000 lety a&nbsp;ústup pevninských ker byl takřka vzápětí následován prvními skupinami sibiřských lovců, kteří se&nbsp;neobyčejně rychle dostali nesmírnými prostorami až&nbsp;k&nbsp;nejjižnějšímu cípu kontinentu, do&nbsp;Fellovy jeskyně, osídlené již od&nbsp;let 8770 ± 330 před n. l. Datování mezilehlých nálezů od&nbsp;Aljašky až&nbsp;k&nbsp;Ohňové zemi umožňuje postup migrace zhruba sledovat.</span></p>
          <p class="chunk" data-nb-ref-number="31" data-nb-words="115" data-nb-chars="709"><span class="idea" data-nb-ref-number="37" id="idea37" data-nb-words="115" data-nb-chars="709">Kromě těchto osadníků však jsou již nějakou dobu zjišťovány zbytky daleko staršího osídlení (na ostrově Santa Rosa, v&nbsp;texaském Lewisvillu, v&nbsp;Clovisu aj.), rozhodně se&nbsp;nehodící do&nbsp;osvědčeného schématu. Výsledky radiokarbonových analýz kosterních pozůstatků z&nbsp;pobřeží jižní Kalifornie, datovaných v&nbsp;době nálezů (1920–1935) do&nbsp;doby asi 5000 let před n. l. však mluví jasnou řečí: člověk se&nbsp;objevil na&nbsp;americkém kontinentě už&nbsp;před 50 000 lety, v&nbsp;blízkosti Del Maru u&nbsp;San Diega před 48 000 lety a&nbsp;u&nbsp;La Jolly před 44 000 lety. Tzv. člověk z&nbsp;Los Angeles je&nbsp;starý 26 000 let. Je&nbsp;velmi nepravděpodobné, že&nbsp;by&nbsp;tito průkopníci dosáhli obou Amerik přes Beringovu úžinu&nbsp;– „australská“ hypotéza se&nbsp;zdá být pravděpodobnější.</span></p>
          <p class="chunk" data-nb-ref-number="32" data-nb-words="128" data-nb-chars="956"><span class="idea" data-nb-ref-number="38" id="idea38" data-nb-words="128" data-nb-chars="956">Prosím čtenáře, aby nepovažoval datování všech právě uvedených událostí do&nbsp;„starší doby kamenné“ za&nbsp;určení kulturního stupně migrujícího obyvatelstva, ale za&nbsp;konvenční zařazení do&nbsp;určitého období života naší planety, kulturně patrně velmi nerovnoměrného. Ještě dnes, v&nbsp;době kosmických letů a&nbsp;dokonalé komunikace, žijí na&nbsp;naší planetě lidé na&nbsp;úrovni zmíněné starší doby kamenné. Vyloučit před několika tisíci lety možnost civilizace, schopné zachytit kartografické podklady, by&nbsp;bylo nevědecké. Předhistorické kartografické kresby nalezl již zeměpisec F. Rödiger roku 1891, dnešní „divoši“ všech kontinentů jsou schopni vynikajícím způsobem pomoci badatelům kresbami podivuhodně přesných „map“, zachycujících i&nbsp;značné plochy, např. povodí řeky Xingú, celého Jakutska (podle takové „mapy“ na&nbsp;březové kůře podnikl 400 verst dlouhou cestu revolucionář Kropotkin roku 1906), nebo severního Grónska, jež si&nbsp;ostatně odlehlostí a&nbsp;nedostupností nezadá s&nbsp;Antarktidou.</span></p>
        </section>
        <section>
          <p class="chunk" data-nb-ref-number="33" data-nb-words="1" data-nb-chars="0"><span class="idea" data-nb-ref-number="39" id="idea39" data-nb-words="1" data-nb-chars="0"><img src="./resources/06_fmt.jpeg" alt="06.jpg"></span></p>
          <blockquote class="chunk" data-nb-ref-number="34" data-nb-words="15" data-nb-chars="110"><span class="idea" data-nb-ref-number="40" id="idea40" data-nb-words="15" data-nb-chars="110"><p>Poměrně velmi přesná a&nbsp;podrobná mapa části Grónska, nakreslená roku 1898 zcela negramotným Eskymákem Nakutinem</p></span></blockquote>
          <p class="chunk" data-nb-ref-number="35" data-nb-words="60" data-nb-chars="415"><span class="idea" data-nb-ref-number="41" id="idea41" data-nb-words="60" data-nb-chars="415">Zbývá ještě argument, který má&nbsp;jistě svou váhu: Cařihrad, pozdější Istanbul, kdysi sídlo císařů východořímské říše, spravující po&nbsp;jistou dobu (v době vlády císařovny Teodory a&nbsp;Belisarových výbojů) takřka polovinu známého světa, byl a&nbsp;je jedním z&nbsp;nejnadějnějších míst pro hledání velmi starých poznatků tohoto druhu. Roku 1413 zde byla například nalezena po&nbsp;celá staletí ztracená mapa egyptského zeměpisce Ptolemaia.</span></p>
          <p class="chunk" data-nb-ref-number="36" data-nb-words="43" data-nb-chars="331"><span class="idea" data-nb-ref-number="42" id="idea42" data-nb-words="43" data-nb-chars="331">Kromě toho nelze podceňovat ani lepší dobové heuristické mož­nosti Piriho Reise, než jaké jsou přány nám. Tehdy ještě neprošla Evro­pou ničivá smršť velkých válek, především třicetileté, jež navždy pohltila nenahraditelné historické doklady, ukrývané v&nbsp;kunstkomorách, kabinetech kuriozit i&nbsp;ve sbírkách rukopisů zámožných humanistů.</span></p>
          <p class="chunk" data-nb-ref-number="37" data-nb-words="69" data-nb-chars="465"><span class="idea" data-nb-ref-number="43" id="idea43" data-nb-words="69" data-nb-chars="465">Je&nbsp;ostatně dobře, že&nbsp;mapa Piriho Reise byla prokazatelně objevena již roku 1929 a&nbsp;že zprvu nevzbudila pražádný zájem. V&nbsp;roce 1965 byla totiž v&nbsp;Basileji uveřejněna kartografická senzace: mapa světa, pocházející z&nbsp;roku 1440, tedy 52 let před Kolumbovou první plavbou, s&nbsp;dosti přesně zaznamenanou Amerikou (pod názvem Vinland) i&nbsp;Grónskem. Zcela zjevně dokazovala prioritu Vikingů a&nbsp;přesně odpovídala představám arabských kartografů&nbsp;– bohužel ne&nbsp;však znalostem Normanů.</span></p>
          <p class="chunk" data-nb-ref-number="38" data-nb-words="55" data-nb-chars="361"><span class="idea" data-nb-ref-number="44" id="idea44" data-nb-words="55" data-nb-chars="361">Společnou prací vědců Zeměpisné společnosti SSSR a&nbsp;Yalovy univerzity v&nbsp;USA byl odhalen podvod: mapa byla skvělým falzifikátem, sestaveným na&nbsp;základě celé řady existujících map, avšak padělatelé se&nbsp;dopustili zásadní chyby: použili totiž i&nbsp;mapy (jak zjistili sovětští kartografové) z&nbsp;roku 1690, uveřejněné teprve v&nbsp;roce 1951. Šlo tedy o&nbsp;mapu starou asi deset let.</span></p>
          <p class="chunk" data-nb-ref-number="39" data-nb-words="16" data-nb-chars="92"><span class="idea" data-nb-ref-number="45" id="idea45" data-nb-words="16" data-nb-chars="92">Ať&nbsp;už&nbsp;je&nbsp;tomu s&nbsp;Reisovou a&nbsp;Fineovou mapou jakkoli, tohleto jim zcela jistě vyčítat nemůžeme.</span></p>
        </section>
        <section>
          <p class="chunk" data-nb-ref-number="40" data-nb-words="1" data-nb-chars="0"><span class="idea" data-nb-ref-number="46" id="idea46" data-nb-words="1" data-nb-chars="0"><img src="./resources/07_fmt.jpeg" alt="07.jpg"></span></p>
          <blockquote class="chunk" data-nb-ref-number="41" data-nb-words="17" data-nb-chars="114"><span class="idea" data-nb-ref-number="47" id="idea47" data-nb-words="17" data-nb-chars="114"><p>Cestovní mapa trasy z&nbsp;africké Lindy do&nbsp;Massassi, nakreslená domorodcem Pesa Mbilim roku 1907 pro cestovatele Weula</p></span></blockquote>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./tuseni_stinu_011.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>