<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Přece jen dalekohledy?">
    <meta name="apple-mobile-web-app-capable" content="yes">
    <title>Přece jen dalekohledy? • Tušení stínu</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./tuseni_stinu_011.html">
    <link rel="next" href="./tuseni_stinu_013.html">
    <meta name="nb-order" content="9">
    <link rel="self" href="tuseni_stinu_012.html">
    <meta name="nb-identifier" content="soucek-tuseni-stinu-c8ecc0b">
    <meta name="nb-role" content="chapter">
  </head>
  <body data-nb-words="2162" data-nb-chars="14850" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="tuseni_stinu_005.html">Věnování</a></li>
        <li><a href="tuseni_stinu_006.html">ÚVODEM</a></li>
        <li><a href="tuseni_stinu_007.html">INDICIE</a>
          <ul class="plain">
            <li><a href="tuseni_stinu_008.html">Několik nepříjemných skutečností</a></li>
            <li><a href="tuseni_stinu_009.html">Zajímavé nálezy</a></li>
            <li><a href="tuseni_stinu_010.html">Podivné mapy a neznámí kartografové</a></li>
            <li><a href="tuseni_stinu_011.html">Zapomenuté lodě</a></li>
            <li><a href="tuseni_stinu_012.html">Přece jen dalekohledy?</a></li>
            <li><a href="tuseni_stinu_013.html">Dávné Hirošimy</a></li>
          </ul>
        </li>
        <li><a href="tuseni_stinu_014.html">OTŘESENÉ CIVILIZACE</a>
          <ul class="plain">
            <li><a href="tuseni_stinu_015.html">Jedno z tajemství pyramid</a></li>
            <li><a href="tuseni_stinu_016.html">Strážci Velikonočního ostrova</a></li>
            <li><a href="tuseni_stinu_017.html">Další otazníky na letové lince</a></li>
            <li><a href="tuseni_stinu_018.html">Kamenná posedlost</a></li>
          </ul>
        </li>
        <li><a href="tuseni_stinu_019.html">CIVILIZACE DELFÍNŮ</a>
          <ul class="plain">
            <li><a href="tuseni_stinu_020.html">Delfíni, mému srdci milí…</a></li>
            <li><a href="tuseni_stinu_021.html">Před mnoha tisíci lety</a></li>
            <li><a href="tuseni_stinu_022.html">Na hranicích rozumu</a></li>
            <li><a href="tuseni_stinu_023.html">Malý šrapnel, kroužící vesmírem</a></li>
            <li><a href="tuseni_stinu_024.html">Vesmírný projektil</a></li>
            <li><a href="tuseni_stinu_025.html">Výstražný příklad a jeden z možných příspěvků řešení = Mars</a></li>
          </ul>
        </li>
        <li><a href="tuseni_stinu_026.html">POČÍTÁME VZOREC NEPOZEMŠŤANA</a>
          <ul class="plain">
            <li><a href="tuseni_stinu_027.html">Milióny cizích Zemí</a></li>
            <li><a href="tuseni_stinu_028.html">Formy života ve vesmíru</a></li>
            <li><a href="tuseni_stinu_029.html">Jak tedy vykalkulovat nepozemšťana</a></li>
            <li><a href="tuseni_stinu_030.html">Po stopách zelených mužíčků</a></li>
            <li><a href="tuseni_stinu_031.html">Proč nepřicházejí?</a></li>
          </ul>
        </li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./tuseni_stinu_011.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="22"><span class="idea" data-nb-ref-number="1" id="idea1" data-nb-words="3" data-nb-chars="22">Přece jen dalekohledy?</span></h1>
        <blockquote class="chunk" data-nb-ref-number="2" data-nb-words="19" data-nb-chars="143">
          <p><em><span class="idea" data-nb-ref-number="2" id="idea2" data-nb-words="9" data-nb-chars="59">Vlastní fyzika se&nbsp;tehdy ještě nevymanila z&nbsp;prvních počátků,<br></span>
<span class="idea" data-nb-ref-number="3" id="idea3" data-nb-words="7" data-nb-chars="51">vyjma optiku, jejíž výjimečné pokroky byly vyvolány<br></span>
<span class="idea" data-nb-ref-number="4" id="idea4" data-nb-words="3" data-nb-chars="33">praktickými potřebami astronomie.</span></em></p>
        </blockquote>
        <p class="chunk" data-nb-ref-number="3" data-nb-words="4" data-nb-chars="34"><span class="idea" data-nb-ref-number="5" id="idea5" data-nb-words="4" data-nb-chars="34">BEDŘICH ENGELS: DIALEKTIKA PŘÍRODY</span></p>
        <p class="chunk" data-nb-ref-number="4" data-nb-words="27" data-nb-chars="178"><span class="idea" data-nb-ref-number="6" id="idea6" data-nb-words="27" data-nb-chars="178">V&nbsp;úvodní kapitole o&nbsp;indiciích byla mj. vyvrácena domněnka, že&nbsp;dávná znalost velkých mlhovin a&nbsp;dalších nebeských objektů je&nbsp;sama o&nbsp;sobě důkazem neméně dávné existence dalekohledu.</span></p>
        <p class="chunk" data-nb-ref-number="5" data-nb-words="103" data-nb-chars="692"><span class="idea" data-nb-ref-number="7" id="idea7" data-nb-words="103" data-nb-chars="692">Přesto však existují nepřímé doklady, nasvědčující dávné možnosti použití dalekohledu celá tisíciletí před tvrzením „Julese Verna středověku“, Rogera Bacona, že&nbsp;„… lze průhledná média uspořádat pro oko tak,… že&nbsp;lze vidět věci v&nbsp;dálce… Ba, mohli bychom tak i&nbsp;stáhnout Slunce a&nbsp;Měsíc z&nbsp;oblohy…“ (asi r. 1250), před pověstným nezbedným synkem holandského optika Jana Lippersheye, jenž si&nbsp;prý darebně hrál s&nbsp;otcovými sklíčky a&nbsp;objevil taje jejich kombinací, takže tatíček roku 1604 vytvořil „holandskou trubici“, první dalekohled světa. A&nbsp;navíc že&nbsp;tento dalekohled, jehož existenci předpokládáme, byl obrácen k&nbsp;nebesům celá tisíciletí před památným dnem roku 1609, kdy tak učinil Galileo Galilei.</span></p>
        <p class="chunk" data-nb-ref-number="6" data-nb-words="73" data-nb-chars="544"><span class="idea" data-nb-ref-number="8" id="idea8" data-nb-words="73" data-nb-chars="544">Velmi silným argumentem pro pradávnou znalost dalekohledu, zasvěcenci (jako obvykle nejpravděpodobněji kněžími) pečlivě utajovaného, není samo vědomí skutečnosti, že&nbsp;se&nbsp;Venuše občas jeví jako srpek, ale všeobecné rozšíření tohoto vědomí a&nbsp;dále znalost proměn jejích fází, které nejsou postižitelné ani výjimečně dokonalým zrakem. Experimenty, provedené hvězdáři, dokázaly, že&nbsp;ani mimořádně ostrozrací lidé, vybraní z&nbsp;tisíců a&nbsp;tisíců, nejsou schopni zachytit spolehlivě fázi Venuše, závisející na&nbsp;okamžité poloze této planety vůči Zemi a&nbsp;Slunci.</span></p>
        <p class="chunk" data-nb-ref-number="7" data-nb-words="36" data-nb-chars="275"><span class="idea" data-nb-ref-number="9" id="idea9" data-nb-words="36" data-nb-chars="275">Astrologie starých národů, prováděná téměř bezvýhradně kněžími v&nbsp;chrámech, uchovávajících souhrn tehdejšího vědění, spojovala však planetu Venuši se&nbsp;skotem nebo s&nbsp;bohy, opatřenými rohy, případně ji&nbsp;označovali sami za&nbsp;„rohatou“ (Venus cornuta), aniž vysvětlovali toto spojení.</span></p>
        <p class="chunk" data-nb-ref-number="8" data-nb-words="39" data-nb-chars="269"><span class="idea" data-nb-ref-number="10" id="idea10" data-nb-words="39" data-nb-chars="269">Antropomorfní zobrazení planetárních bohyň Venuše, jež vystřídala v&nbsp;I. tisíciletí před n. l. zlověstná a&nbsp;zlomocná božstva většinou mužského rodu, jsou obvykle, ať&nbsp;už&nbsp;jde o&nbsp;Astarté (Ištaru), nebo indickou „nebeskou krávu Surabhi“, nazývanou též „libovonná“, vždy s&nbsp;rohy.</span></p>
        <p class="chunk" data-nb-ref-number="9" data-nb-words="48" data-nb-chars="331"><span class="idea" data-nb-ref-number="11" id="idea11" data-nb-words="48" data-nb-chars="331">Od&nbsp;Indie přes Mezopotámii a&nbsp;Egypt až&nbsp;po&nbsp;Krétu se&nbsp;táhne pás uctívání skotu, z&nbsp;našeho racionalistického hlediska neúčelný a&nbsp;nevysvětlitelný motivy, jež v&nbsp;některých částech světa a&nbsp;v&nbsp;některých úsecích lidských dějin zplna vysvětlují uctívání, ba&nbsp;zbožnění užitkových, nebo dokonce nebezpečných zvířat. Nic takového však zde nenalézáme.</span></p>
        <p class="chunk" data-nb-ref-number="10" data-nb-words="16" data-nb-chars="133"><span class="idea" data-nb-ref-number="12" id="idea12" data-nb-words="16" data-nb-chars="133">Nejhysteričtější formy nabylo uctívání krav v&nbsp;hinduistickém náboženství, odsuzujícím zabití krávy jako nejohavnější ze&nbsp;všech zločinů.</span></p>
        <p class="chunk" data-nb-ref-number="11" data-nb-words="51" data-nb-chars="321"><span class="idea" data-nb-ref-number="13" id="idea13" data-nb-words="51" data-nb-chars="321">Uctívání krav není v&nbsp;Indii zvykem „od nepaměti“, jak bývá obvykle tvrzeno. Naopak&nbsp;– ve&nbsp;staré hinduistické literatuře je&nbsp;řada míst, připouštějících výklad, že&nbsp;kdysi byly krávy konzumovány na&nbsp;maso bez nejmenších skrupulí. Je&nbsp;zřejmé, že&nbsp;se&nbsp;zákaz setkával zprvu se&nbsp;značným odporem a&nbsp;že jeho motivace musela být velmi závažná.</span></p>
        <p class="chunk" data-nb-ref-number="12" data-nb-words="129" data-nb-chars="859"><span class="idea" data-nb-ref-number="14" id="idea14" data-nb-words="129" data-nb-chars="859">V&nbsp;Mezopotámii se&nbsp;setkáváme toliko s&nbsp;kultem rohaté bohyně Ištary, zato v&nbsp;Egyptě se&nbsp;rozvinul všeobecně známý kult bílého býka Ápise do&nbsp;téměř stejného zbožnění, vedoucího k&nbsp;mumifikaci posvátných býků a&nbsp;k&nbsp;jejich pohřbívání v&nbsp;žulových sarkofázích s&nbsp;mnoha vzácnými záhrobními dary. A&nbsp;přece i&nbsp;pro Egypt byl skot celkem bezvýznamný&nbsp;– obohacení jídelníčku představoval nejvýše na&nbsp;několika málo místech v&nbsp;oblasti nilské delty, kde zůstaly tu&nbsp;a&nbsp;tam skrovné pastviny. Jinde v&nbsp;zemi, s&nbsp;každou pídí úrodné půdy věnovanou intenzivnímu obilnímu zemědělství, neexistoval. V&nbsp;místě chovu posvátných býků Vésetu byl skot krmen výhradně zrním. Nejsou doklady, že&nbsp;by&nbsp;byl kdy hovězí dobytek používán k&nbsp;tahu. A&nbsp;kravské mléko zřejmě naprostá většina Egypťanů, odkázaných na&nbsp;rostlinnou stravu, doplněnou výtěžky rybolovu, čižby a&nbsp;včelařství, nejen nikdy neochutnala, ale ani nespatřila.</span></p>
        <p class="chunk" data-nb-ref-number="13" data-nb-words="27" data-nb-chars="168"><span class="idea" data-nb-ref-number="15" id="idea15" data-nb-words="27" data-nb-chars="168">Také v&nbsp;Egyptě se&nbsp;neobjevil kult Ápise „odpradávna“, ale ve&nbsp;zcela historických dobách, za&nbsp;panování krále Asetha, kdy byl „mladý býček prohlášen za&nbsp;boha a&nbsp;nazván Ápisem“.</span></p>
        <p class="chunk" data-nb-ref-number="14" data-nb-words="63" data-nb-chars="425"><span class="idea" data-nb-ref-number="16" id="idea16" data-nb-words="63" data-nb-chars="425">Také krétské uctívání býků je&nbsp;dostatečně známo nejen z&nbsp;báje o&nbsp;Mínótaurovi, ale i&nbsp;z&nbsp;proslulých fresek knósského paláce, zpodobňujících (jak se&nbsp;ne&nbsp;zcela bezpečně domníváme) jakési hry vznešených mladíků a&nbsp;elegantních dívek, skákajících ve&nbsp;hře se&nbsp;smrtí přes hřbety obrovských rozzuřených býků. Zdá se, že&nbsp;dnešní corrida není svým vznikem daleko této zábavě, sloužící ve&nbsp;starověku takřka nepochybně kultu, nikoli sportovní slávě.</span></p>
        <p class="chunk" data-nb-ref-number="15" data-nb-words="51" data-nb-chars="347"><span class="idea" data-nb-ref-number="17" id="idea17" data-nb-words="51" data-nb-chars="347">Není třeba dodávat, že&nbsp;skalnatá a&nbsp;málo úrodná Kréta, jež z&nbsp;existenčních důvodů vytvořila první thalassokracii a&nbsp;bohatla v&nbsp;době slávy námořní válečnou mocí i&nbsp;obchodem, nebyla vhodným místem chovu hovězího dobytka a&nbsp;že býci, chovaní v&nbsp;Knóssu i&nbsp;ostatních palácových sídlech pro skokanské exhibice, byli možná (ne-li pravděpodobně) jedinými exempláři.</span></p>
        <p class="chunk" data-nb-ref-number="16" data-nb-words="61" data-nb-chars="393"><span class="idea" data-nb-ref-number="18" id="idea18" data-nb-words="61" data-nb-chars="393">Někteří autoři, zabývající se&nbsp;nejstaršími dějinami hvězdářství (u&nbsp;nás to&nbsp;byl např. Josef Sadil), se&nbsp;domnívají, že&nbsp;prvotní impuls k&nbsp;ochočení skotu nebyl užitkový a&nbsp;nemotivovala jej snaha dostat se&nbsp;snadno a&nbsp;kdykoli k&nbsp;masu a&nbsp;mléku, ale rituální, vyplývající z&nbsp;všeobecně rozšířeného zbožnění Měsíce. V&nbsp;rozích skotu spatřovali růžky měsíčního srpku a&nbsp;pojem posvátnosti přenesli z&nbsp;Měsíce i&nbsp;na zvíře.</span></p>
        <p class="chunk" data-nb-ref-number="17" data-nb-words="1" data-nb-chars="0"><span class="idea" data-nb-ref-number="19" id="idea19" data-nb-words="1" data-nb-chars="0"><img src="./resources/10_fmt.jpeg" alt="10.jpg"></span></p>
        <blockquote class="chunk" data-nb-ref-number="18" data-nb-words="21" data-nb-chars="130"><span class="idea" data-nb-ref-number="20" id="idea20" data-nb-words="21" data-nb-chars="130"><p>Buvolí maska z&nbsp;Lagosu pro kult mangam může být ovšem i&nbsp;dokladem astrálních kultů. Takových předmětů nacházíme na&nbsp;celém světě mnoho</p></span></blockquote>
        <p class="chunk" data-nb-ref-number="19" data-nb-words="163" data-nb-chars="1121"><span class="idea" data-nb-ref-number="21" id="idea21" data-nb-words="163" data-nb-chars="1121">Z&nbsp;bájí a&nbsp;pohádek tak starých, že&nbsp;se&nbsp;jejich věk neodvažujeme ani odhadovat, zaznívá motiv prastaré hrůzy lidstva nad ubývajícím Měsícem, který vbrzku z&nbsp;oblohy zmizí a&nbsp;zanechá své děti napospas temnotě, skrývající nejrůznější nebezpečí. Z&nbsp;dob, kdy snad člověk ještě ani neovládl umění rozdělávat a&nbsp;udržovat oheň (připisované dnes v&nbsp;předoasijském kulturním okruhu osmému tisíciletí před n. l.), čiší strach z&nbsp;bezměsíčných nocí, který donedávna při zhasnutí lampy (svědectví P. Gaugina v&nbsp;jeho knize Noa-noa) ochromoval Polynésany až&nbsp;do&nbsp;bezvědomí. Psychologicky je&nbsp;zcela pochopitelné, přáli-li si&nbsp;tehdejší zemědělci mít Lunu&nbsp;– zastoupenou krávou nebo býkem&nbsp;– v&nbsp;ohradě, a&nbsp;zajistit se&nbsp;tak symbolicky proti mocnostem tmy a&nbsp;zmaru. Tak asi vzniklo pastevectví, podle nových výzkumů vždy prvotně sdružené s&nbsp;primitivním zemědělstvím, jedině umožňujícím nashromáždit dostatek píce pro zimní období, a&nbsp;nikoli, jak jsme se&nbsp;dříve domnívali, nejen izolovaně, ale dokonce za&nbsp;přímého rozporu zemědělce-Ábela a&nbsp;lovce a&nbsp;pastevce-Kaina, ničícího obdělaná pole, zatímco jeho revíry a&nbsp;pastviny byly naopak ohroženy rozšiřováním obdělaných ploch…</span></p>
        <p class="chunk" data-nb-ref-number="20" data-nb-words="102" data-nb-chars="692"><span class="idea" data-nb-ref-number="22" id="idea22" data-nb-words="102" data-nb-chars="692">Jestliže však bylo prvotní pastevectví skotu zasvěceno Měsíci, velmi brzy se&nbsp;„nebeský patron“ změnil a&nbsp;stala se&nbsp;jím Venuše. Těžko si&nbsp;vymyslet jiný přesvědčující důvod než reprízu původního motivu: totiž přirovnání růžků srpku Měsíce po&nbsp;novoluní a&nbsp;před ním s&nbsp;rohy skotu. Jaké asi muselo být překvapení, když bylo zjištěno, že&nbsp;Venuše mění fáze jako Měsíc. V&nbsp;úrovni tehdejší vědy bylo správné vysvětlení, respektující heliocentrický planetární systém, takřka nemyslitelné; ještě když Anaxagorás správně a&nbsp;logicky objasnil vznik měsíčních fází (k jejichž vysvětlení postačí geocentrická představa), byl obviněn z&nbsp;rouhání bohům a&nbsp;vypovězen z&nbsp;Athén do&nbsp;oblasti Dardanel, až&nbsp;na&nbsp;samou periférii Řecka.</span></p>
        <p class="chunk" data-nb-ref-number="21" data-nb-words="120" data-nb-chars="799"><span class="idea" data-nb-ref-number="23" id="idea23" data-nb-words="120" data-nb-chars="799">Objevení Venušiných fází tedy bylo překvapením a&nbsp;zázrakem, zcela se&nbsp;vymykajícím i&nbsp;představám o&nbsp;neproměnné podstatě planet&nbsp;– prvním důsledkem byla patrně rychlá feminizace měsíčních bohů vzhledem k&nbsp;pochopitelné analogii cyklu lunárního a&nbsp;ženského. Domnívám se, že&nbsp;tento moment sám postačil i&nbsp;k&nbsp;uctívání zvířat, mysticky spojených se&nbsp;záhadnou planetou, oznamující svítání nebo noc, a&nbsp;že není třeba sahat ke&nbsp;krkolomným hypotézám o&nbsp;srážkách planet, kdy Venuše zachránila Zemi před kolizí s&nbsp;Marsem a&nbsp;stala se&nbsp;tak uctívanou zachránkyní naší planety. Měsíc ztratil sobě zasvěcený skot tím spíše, že&nbsp;byl za&nbsp;dlouhé věky trvání rozličných náboženství zatížen dalšími „funkcemi“, ba&nbsp;stal se&nbsp;nezřídka i&nbsp;hlavním bohem, pro nějž bylo, nešlo-li o&nbsp;kulturu ryze pasteveckou a&nbsp;kočovnou, nedůstojné zabývat se&nbsp;kravami.</span></p>
        <p class="chunk" data-nb-ref-number="22" data-nb-words="155" data-nb-chars="1147"><span class="idea" data-nb-ref-number="24" id="idea24" data-nb-words="155" data-nb-chars="1147">Zcela nedávno byl objeven nepřímý argument pro existenci čoček a&nbsp;pro jejich použití v&nbsp;kulturním okruhu, kde se&nbsp;znalost zvětšovacích skel a&nbsp;tím možnost sestavení dalekohledu dosud nepředpokládala. V&nbsp;rozvalinách proslulého Sacsayhuamanu, označovaného za&nbsp;inckou pevnost (ačkoli síla ani umístění hradeb naprosto neodpovídají rozumným předpokladům obrany a&nbsp;pracnost jejich sestavení z&nbsp;kamenných bloků až&nbsp;500 tun těžkých, složených naprosto beze spár, nekonečně převyšuje palebné možnosti potenciálních útočníků, o&nbsp;nichž se&nbsp;můžeme jen dohadovat), bylo nalezeno množství droboučkých, 7 až&nbsp;9 milimetrů vysokých kamenných figurek neznámého určení, představujících lidské postavy nebo zvířata, vypracovaných do&nbsp;nejjemnějších detailů. Tyto trpasličí mikroplastiky jsou tak dokonale provedené, že&nbsp;lze&nbsp;– podle tvrzení peruánských vědců&nbsp;– vyčíst pod lupou z&nbsp;tváří nejen výraz smutku, hněvu či&nbsp;štěstí, ale rozeznat dokonce i&nbsp;charakteristické znaky jednotlivých tehdejších plemen. Dokonalostí se&nbsp;těmto pidimužíkům rovnají snad jen některé exempláře japonských netsuké, vypracované s&nbsp;nemenší péčí o&nbsp;detail, ovšem s&nbsp;použitím ocelových nástrojů a&nbsp;optických pomůcek.</span></p>
        <p class="chunk" data-nb-ref-number="23" data-nb-words="73" data-nb-chars="464"><span class="idea" data-nb-ref-number="25" id="idea25" data-nb-words="73" data-nb-chars="464">Figurky, pocházející podle mínění odborníků ze&nbsp;13. století n. l., a&nbsp;tedy z&nbsp;doby dávno před nástupem dynastie Inků na&nbsp;trůn říše, kladou mnoho otázek. Na&nbsp;jednu, jež nás v&nbsp;tomto okamžiku zajímá, však současně odpovídají: jejich výrobci (množné číslo je&nbsp;namístě&nbsp;– bylo nalezeno již několik tisíc mikroplastik) zcela určitě znali zvětšující spojené čočky a&nbsp;pracovali s&nbsp;jejich pomocí. Neméně nepochybné je, že&nbsp;se&nbsp;jejich znalost později ztratila nebo byla přísně utajena.</span></p>
        <p class="chunk" data-nb-ref-number="24" data-nb-words="40" data-nb-chars="287"><span class="idea" data-nb-ref-number="26" id="idea26" data-nb-words="40" data-nb-chars="287">Nedovedeme si&nbsp;bez zvětšovacího skla představit ani výrobu slonovinové kvadrigy, vyřezané Medimecem, o&nbsp;níž referuje Titus Livius: „moucha by&nbsp;ji&nbsp;přikryla křídly“. Také v&nbsp;rozvalinách Kartága byly objeveny filigránské kameje a&nbsp;kromě nich i&nbsp;poměrně velmi dokonale vybroušené křišťálové čočky.</span></p>
        <p class="chunk" data-nb-ref-number="25" data-nb-words="110" data-nb-chars="743"><span class="idea" data-nb-ref-number="27" id="idea27" data-nb-words="110" data-nb-chars="743">Spolu se&nbsp;skutečností, o&nbsp;níž referuje řada autorů, že&nbsp;totiž egyptští kněží astronomové pozorovali oblohu „rourami“ nebo „trubicemi“, což bylo vysvětlováno jako prosté, ale účinné opatření proti oslnění jasem okolní oblohy, můžeme předpokládat znalost broušení čoček a&nbsp;jejich sestavování v&nbsp;dalekohled za&nbsp;velmi starou. Astrologové totiž nemuseli na&nbsp;oslnění dbát&nbsp;– planety i&nbsp;hvězdy pro ně&nbsp;byly pouhými světelnými body, jejichž polohy vůči hvězdnému pozadí zkoumali, a&nbsp;v&nbsp;tomto případě by&nbsp;„roura“ nebo „trubice“ byla spíše na&nbsp;závadu. Je&nbsp;pochopitelné, že&nbsp;nedovolili nezasvěcenci do&nbsp;svých přístrojů nahlédnout a&nbsp;zjistit, zda tu&nbsp;kromě pláště válce nejsou (slovy Rogera Bacona) nějaká „průhledná média uspořádaná tak, aby bylo možno vidět věci v&nbsp;dálce…“</span></p>
        <p class="chunk" data-nb-ref-number="26" data-nb-words="64" data-nb-chars="469"><span class="idea" data-nb-ref-number="28" id="idea28" data-nb-words="64" data-nb-chars="469">Je&nbsp;to&nbsp;tím pravděpodobnější, že&nbsp;podle dobových pramenů umístil egyptský vládce Ptolemaios III. Euergetés na&nbsp;vrcholu alexandrijského majáku, jednoho z&nbsp;tehdejších divů světa, „tajné zařízení, jímž bylo možno pozorovat vzdálené lodě“. Co&nbsp;jiného než dalekohled mohlo tímto „tajným zařízením“ být? Utajení je&nbsp;logické&nbsp;– sám astronom Galileo propagoval svůj dalekohled především jako válečnou pomůcku a&nbsp;astronomické použití zahrnul sumárně mezi „mnohé další užitečné možnosti“.</span></p>
        <p class="chunk" data-nb-ref-number="27" data-nb-words="83" data-nb-chars="555"><span class="idea" data-nb-ref-number="29" id="idea29" data-nb-words="83" data-nb-chars="555">Podle uvedeného astrologického výkladu Venuše by&nbsp;byla znalost fází značně starou, zcela jistě starší 5000 let. Venuše tehdy byla božstvem spojovaným se&nbsp;skotem, božstvem válek a&nbsp;zmaru. Ústup pastevectví na&nbsp;úkor zemědělství a&nbsp;vědomost o&nbsp;fázích Venuše spolupůsobily na&nbsp;změně její astrologické symboliky v&nbsp;planetu žen a&nbsp;lásky. Podobně byl ženám přiřazován vzhledem k&nbsp;fázím Měsíc, jenže ten byl z&nbsp;planet všemi astrologiemi jaksi vydělen „pro zvláštní účely“, především kalendářní, a&nbsp;v&nbsp;oblastech, kde byly Venušiny fáze známy, musela převzít jeho funkci Venuše.</span></p>
        <p class="chunk" data-nb-ref-number="28" data-nb-words="15" data-nb-chars="99"><span class="idea" data-nb-ref-number="30" id="idea30" data-nb-words="15" data-nb-chars="99">Dešifrování mýtů a&nbsp;legend je&nbsp;velmi svízelné a&nbsp;oblíbená honba za&nbsp;jejich racionálním jádrem nevděčná.</span></p>
        <p class="chunk" data-nb-ref-number="29" data-nb-words="44" data-nb-chars="311"><span class="idea" data-nb-ref-number="31" id="idea31" data-nb-words="44" data-nb-chars="311">Posledním, ale nikoli nejméně závažným argumentem ve&nbsp;pro­spěch starověké znalosti dalekohledů je&nbsp;řecká a&nbsp;později římská báje o&nbsp;Saturnovi (Kronovi), požírajícím své děti&nbsp;– dva syny. Oba bohové byli ztotožněni s&nbsp;planetou Saturnem, tehdy nejvzdálenější známou planetou (Uran, Neptun a&nbsp;Pluto nebyly ještě objeveny).</span></p>
        <p class="chunk" data-nb-ref-number="30" data-nb-words="34" data-nb-chars="248"><span class="idea" data-nb-ref-number="32" id="idea32" data-nb-words="34" data-nb-chars="248">Galileo Galilei namířil svůj třicetkrát zvětšující dalekohled na&nbsp;Saturn a&nbsp;užasl. Důvod svého údivu skryl podle dobového zvyku kryptogramem, jehož řešení je&nbsp;„Altissimum planetam tergeminum observavi“&nbsp;– pozoroval jsem, že&nbsp;nejvyšší planeta je&nbsp;trojitá.</span></p>
        <p class="chunk" data-nb-ref-number="31" data-nb-words="91" data-nb-chars="617"><span class="idea" data-nb-ref-number="33" id="idea33" data-nb-words="91" data-nb-chars="617">Opravdu&nbsp;– vzhledem k&nbsp;nedokonalosti svého neachromatického dalekohledu s&nbsp;nevelkým průměrem objektivu se&nbsp;mu&nbsp;Saturnův prstenec jevil jako dvě malé planety (synové), doprovázející po&nbsp;obou stranách tatíka Saturna. Podivný jev sledoval dále, až&nbsp;zanedlouho užasl znovu. „Synové“ zmizeli, aby se&nbsp;opět po&nbsp;nějaké době objevili. Vysvětlení je&nbsp;ovšem jednoduché. Je-li Saturnův prstenec vůči Zemi v&nbsp;takové poloze, že&nbsp;pohledu nastavuje svou hranu, mizí i&nbsp;v&nbsp;největších dalekohledech. Čím větší úhel svírá s&nbsp;rovinou pohledu, tím zřetelnější se&nbsp;jeví a&nbsp;tím snáze může vzniknout klam „synovských“ planet, které jsou opět záhy „pozřeny“.</span></p>
        <p class="chunk" data-nb-ref-number="32" data-nb-words="27" data-nb-chars="198"><span class="idea" data-nb-ref-number="34" id="idea34" data-nb-words="27" data-nb-chars="198">Skutečná povaha prstence byla poznána poměrně pozdě. „Souputníky“ pozorovala ještě po&nbsp;Galileovi řada hvězdářů. Bez dalekohledu je&nbsp;to&nbsp;fyziologicky vyloučeno. A&nbsp;báje sama je&nbsp;zvláštní, zjevně astrální.</span></p>
        <p class="chunk" data-nb-ref-number="33" data-nb-words="56" data-nb-chars="399"><span class="idea" data-nb-ref-number="35" id="idea35" data-nb-words="56" data-nb-chars="399">Je-li pravdivé tvrzení, že&nbsp;Chaldejci zobrazovali svého boha, ztotožněného se&nbsp;Saturnem, Nizrocha, vždy obklopeného prstencem, v&nbsp;němž se&nbsp;vznáší, byl by&nbsp;to&nbsp;jen další důkaz. K&nbsp;pozorování Saturnova prstence a&nbsp;poznání jeho skutečného tvaru postačí poměrně nevelký dalekohled, je-li optika alespoň poněkud slušná. Uran, rovněž prý Chaldejcům známý, je&nbsp;pozorovatelný i&nbsp;pouhým okem (na hranici viditelnosti).</span></p>
        <p class="chunk" data-nb-ref-number="34" data-nb-words="40" data-nb-chars="276"><span class="idea" data-nb-ref-number="36" id="idea36" data-nb-words="40" data-nb-chars="276">Je&nbsp;tedy celá řada dobrých podkladů pro tvrzení, že&nbsp;starověk znal princip i&nbsp;techniku zhotovování dalekohledů, jež byly v&nbsp;dosahu možností sklářského díla, pyšnícího se&nbsp;již nejméně pětitisíciletou tradicí. Otazníkem zůstává, jak dávné civilizace k&nbsp;této znalosti tak záhy dospěly.</span></p>
        <p class="chunk" data-nb-ref-number="35" data-nb-words="71" data-nb-chars="462"><span class="idea" data-nb-ref-number="37" id="idea37" data-nb-words="71" data-nb-chars="462">Ostatně se&nbsp;zdá, že&nbsp;se&nbsp;znalost dalekohledu tak docela neztratila a&nbsp;že si&nbsp;ji&nbsp;díky přísně tajeným kontaktům s&nbsp;arabskými protivníky a&nbsp;zejména jejich tajnými společnostmi (včetně tzv. hašašínů, vrahů Starce z&nbsp;hory) osvojili a&nbsp;do Evropy přivezli např. templáři. Nasvědčuje tomu&nbsp;– podle mého mínění&nbsp;– mnoho diskutovaný a&nbsp;hledači pokladů všelijak vykládaný nápis na&nbsp;starém sídle komtura velkopřevorství templářů ve&nbsp;Francii na&nbsp;hrádku Arginy na&nbsp;panství Beaujeu. Nápis zní:</span></p>
        <p class="chunk" data-nb-ref-number="36" data-nb-words="42" data-nb-chars="269"><span class="idea" data-nb-ref-number="38" id="idea38" data-nb-words="4" data-nb-chars="30">Zbuduješ tento tajný příbytek,<br></span>
          <span class="idea" data-nb-ref-number="39" id="idea39" data-nb-words="7" data-nb-chars="42">dáš mu&nbsp;tři stonásobky základní míry zdéli,<br></span>
          <span class="idea" data-nb-ref-number="40" id="idea40" data-nb-words="3" data-nb-chars="24">pět desetinásobků zšíři,<br></span>
          <span class="idea" data-nb-ref-number="41" id="idea41" data-nb-words="4" data-nb-chars="26">čtyři hloubky či&nbsp;tloušťky,<br></span>
          <span class="idea" data-nb-ref-number="42" id="idea42" data-nb-words="7" data-nb-chars="44">a&nbsp;podle stejné míry zřídíš kulovitý prostor,<br></span>
          <span class="idea" data-nb-ref-number="43" id="idea43" data-nb-words="4" data-nb-chars="29">na&nbsp;vrcholku přístupný světlu.<br></span>
          <span class="idea" data-nb-ref-number="44" id="idea44" data-nb-words="8" data-nb-chars="41">A&nbsp;tam, kde se&nbsp;na&nbsp;opačné straně rozšiřuje,<br></span>
          <span class="idea" data-nb-ref-number="45" id="idea45" data-nb-words="5" data-nb-chars="33">zbuduješ části dvojité a&nbsp;trojité.</span>
        </p>
        <p class="chunk" data-nb-ref-number="37" data-nb-words="60" data-nb-chars="430"><span class="idea" data-nb-ref-number="46" id="idea46" data-nb-words="60" data-nb-chars="430">Templáři byli velkými milovníky nejen peněz a&nbsp;majetku, ale i&nbsp;krypto­grafie a&nbsp;astrologie, především ve&nbsp;spojení s&nbsp;alchymií. Zdá se&nbsp;dost podivné, že&nbsp;– pokud vím&nbsp;– nikdo dosud neinterpretoval nápis z&nbsp;Arginy jako koruptelu konstrukčního návodu ke&nbsp;zhotovení zrcadlového dalekohledu, reflektoru, ačkoli samo umístění nápisu na&nbsp;tzv. alchymické věži naznačuje jeho astronomicko-astrologický význam a&nbsp;zašifrování není nijak zvlášť důmyslné.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./tuseni_stinu_013.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>